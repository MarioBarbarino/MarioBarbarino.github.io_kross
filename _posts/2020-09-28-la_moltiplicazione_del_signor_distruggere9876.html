---
title: La moltiplicazione del Signor Distruggere
created_at: 2020-09-28 12:39:44.000000000 Z
author: Nazione Indiana
layout: post
original_link: https://www.nazioneindiana.com/2020/09/28/la-moltiplicazione-del-signor-distruggere/
---

<p>di <strong>Helena Janeczek</strong><br />
<img src="https://www.nazioneindiana.com/wp-content/2020/09/pict.php_-300x198.jpeg" alt="" width="300" height="198" class="alignleft size-medium wp-image-86483" srcset="https://www.nazioneindiana.com/wp-content/2020/09/pict.php_-300x198.jpeg 300w, https://www.nazioneindiana.com/wp-content/2020/09/pict.php_-250x165.jpeg 250w, https://www.nazioneindiana.com/wp-content/2020/09/pict.php_-200x132.jpeg 200w, https://www.nazioneindiana.com/wp-content/2020/09/pict.php_-160x106.jpeg 160w, https://www.nazioneindiana.com/wp-content/2020/09/pict.php_.jpeg 696w" sizes="(max-width: 300px) 100vw, 300px" />Abbiamo un problema, un problema culturale e politico.<br />
L’onnipresenza del linguaggio misogino (misogino e non più solo maschilista) che nello spazio dei media (social e tradizionali) è diventato da tempo la norma della violenza verbale.<br />
Normale il tweet di Massimiliano Parente &#8211; l’ennesimo &#8211; che usa come sinonimo di “minchia” il cognome di Michela Murgia, mentre a lei pare cosa di un altro mondo che una <a href="https://www.facebook.com/kelleddamurgia/posts/10220966764013184">rivista americana </a> la difenda da un troll fascistoide. O Marco Gervasoni che, qualche settimana prima, commentava la copertina dedicata a Elly Schlein con “ma questa è n’omo?”<br />
Lo “scandalo” della modella Armine Harutyunyan scoppiato a un anno dalla sfilata di Gucci e divampato solo in Italia. Le valanghe di veleno su Greta Thunberg, ricorrenti come le anomalie meteorologiche causate dal cambiamento climatico.<span id="more-86482"></span></p>
<p>Ogni volta che Vittorio Sgarbi urla “troia, puttana” a favore delle telecamere, con i video che poi diventano virali perché un sacco di ragazzi lo trova divertente, come se fosse un rapper blastatore o il “Signor Distruggere” con il suo milione di seguaci.<br />
Ecco, il problema è la moltiplicazione &#8211; metaforica e reale &#8211;  dei “Signor Distruggere”.<br />
Il fatto che le sparate di uno scrittore o di un docente universitario mirino a una visibilità equiparabile a quella del personaggio social, per non dire a quella di Sgarbi, Feltri, Cruciani.<br />
E che quindi sarebbe doppiamente raccomandabile che la donna sotto attacco non rispondesse: per non concedere la visibilità cercata all’attaccabrighe e, oltretutto, perché le donne non dovrebbero mai abbassarsi a certi toni.<br />
Le donne dovrebbero stare salde come le querce nelle tempeste di shitstorm, ringraziare se gli tocca solo qualche “cessa”, rispondere semmai con pacatezza e pazienza dialogante.<br />
Cosa che, in realtà, non le mette al riparo. Si è visto recentemente con <a href="https://www.valigiablu.it/linguaggio-inclusivo-dibattito/">le polemiche intorno</a> a Vera Gheno, la sociolinguistica da cui il presidente dell’Accademia della Crusca, addirittura, si è sentito in dovere di dissociarsi. <a href="https://twitter.com/vera_gheno">Vera Gheno</a> ha spiegato fino alla nausea che non pensa affatto di imporre dall’alto lo “shwa” inclusivo perché non si cambia così una lingua e la cultura che veicola. Eppure si è beccata una marea di insulti e dileggi sessisti, reazione incomparabile alle critiche riservate, per esempio, a <a href="https://twitter.com/f_faloppa">Federico Faloppa </a>che si occupa di <a href="https://www.utetlibri.it/libri/odio/">simili tematiche</a>.<br />
Per Vera Gheno, oltretutto, non vale neppure che a scatenare l’aggressività sia stata “l’iperesposizione” che rende tutti più appetibili per gli odiatori. Con le donne, appunto, scatta anche se non sei &#8220;mediatica&#8221;. In tutti casi, comunque, le donne non vengono prese di mira per ciò che sterotipicamente rappresentano in base alle proprie scelte (buonista, sinistrato, radical-chic ecc.) ma per ciò che non hanno scelto di essere, riducendole a corpi e emotività “uterina”.<br />
In un contesto del genere è fallace concentrare l&#8217;attenzione sul caso del giorno, far valere simpatie, antipatie, scusanti, distinguo. Questi attacchi possono toccare a qualunque donna dica o faccia &#8211; anche inconsapevolmente &#8211; qualcosa di &#8220;sbagliato&#8221; o, se siete uomini, alle vostre sorelle, madri, figlie, compagne, colleghe, amiche.<br />
Infine si tratta di dinamiche che investono la spazio pubblico, la polis virtuale che non è il bar sotto casa, anche se fa di tutto per somigliarvi. Una dimensione dove non c&#8217;entra nulla il giudizio sul valore letterario (o accademico) di ciò che hanno pubblicato i contendenti, né le relazioni private tra le persone.</p>
<p>ps. Non linkare tweet, video e pagine criticate è naturalmente una mia scelta.  </p>