---
title: Da Scurau
created_at: 2020-09-29 05:00:37.000000000 Z
author: Nazione Indiana
layout: post
original_link: https://www.nazioneindiana.com/2020/09/29/giuseppenibali/
---

<p><a href="https://www.ultimaspazio.com/2018-2019"><strong>di Giuseppe Nibali</strong></a></p>
<p>Ultima voce chiama il sangue.</p>
<p>Campo cruento gli uomini, altro sangue per le donne<br />
è il giorno. Tutti sono convocati, vecchi e nuovi<br />
viventi aspettano un gesto per sbranarsi. Il rivolo<br />
aspettano, verticale sullo sterno, il <em>morituri</em> stabilito<br />
dalla nascita, nella nascita futura rivelato. È tempo<br />
adesso per il sesso tra gli attori, gambe nude, lividi,<br />
dai piedi fino all’ano serpi, piaghe fili lo sfondo fuori<br />
anche case, molte, come in cerca vergognosa della luce.<br />
Altro mai, nemmeno nella voce, nella voce ultima</p>
<p>**</p>
<p>due mesi, niente. La città è andata avanti<br />
verso il mondo universo. Vi colpisce fino<br />
ai buchi dentro i nervi fino ai chiodi tra le<br />
costole. <em>La città ha dato germe. Resistete </em><br />
<em>non muovete il braccio: respirare restare </em><br />
<em>come gli uomini che sono uomini due volte, </em><br />
<em>una per l’origine l’altra per il tempo. </em></p>
<p>**</p>
<p>Corpi cavi enormi, gonne e questi figli come squarcio.<br />
Crolla la religione, Meroè, di chi conosce il tormento<br />
di giocare fino al buco dell’abisso; lo sgravo che ricordi<br />
gli spruzzi di merda sul lenzuolo e dentro l’amigdala<br />
appena lavati macelli, vene scure, osiamo dire:</p>
<p><em>Cattedrale vuota l’ulivo schiacciato contro il greto</em><br />
<em>i rami le foglie lo schianto lo scantu della scorza</em><br />
<em>materna sul petto. Matriarcato dei giochi l’ikea</em><br />
<em>i segni, questi, del nuovo potere; </em>parola della madre<em>.</em></p>
<p><em>Sì, siamo la madre. La morte la morte. La morte.</em></p>
<p>**</p>
<p>Dal lato filtra l’acquenere nel cemento, passa rifugi antiaerei, tracce di ferrovia. Ai liquami arriva, alle ossa degli antichi. Di qua un nuovo cimitero: cavi molti, un prato. Per lo scopo i piedi premono sul vetro, le mani stanno in preghiera. Mio e comune il giorno in cui ho pisciato via dalla fica il <em>flare</em>, il colpo del sole sulle labbra. Un silenzio primitivo, il viso è morto, non vedi? Le strade, anche le strade, le gallerie come arterie di donna, le vedi? Le sorveglia un’altra volontà. Allora nulla si è sfatto da quanto siamo, non hai da cercare, né manca in TV di guardare i fiati sfiniti degli amanti, il collo che si curva di un airone. Così è fino alla matrice, <em>allorché del maschio e della femmina farete un unico essere sicché non vi sia più né maschio né femmina</em>. Così è fino alla matrice, alla prima carne strappata da uno stomaco.</p>
<p>**</p>
<p>Che bestia sei. Che bestia mentre aspetti col muso l’acqua<br />
battere sul dorso e le zampe arrivare alla nuca, mentre latri<br />
all’erba che spacca in giardino il pezzo vicino di cemento.<br />
Dalle foglie ritorna il grecale, la pioggia passa dalla feritoia<br />
nella casa, dai tendoni che coprono i raggi. Questo e di come<br />
ci siamo dimenticati, di come è successo in fretta. Tenendoti<br />
tu ai miei fianchi io alla maglia stesa accanto. Ora è la mossa.<br />
Fermo. La Bugonia. Solleva le mani dai fianchi, la mossa che<br />
faccio col culo. Svella piano la carcassa mia dalle labbra,<br />
la carcassa qui esplosa, il suo fegato emerso dalle piume.</p>
<p>**</p>
<p>Vi seguirà il male dietro l’edera, e di sopra,<br />
sul balcone in lamiera che avete per rifugio.<br />
Non è il tempo delle corse alla ringhiera<br />
mentre lo sfondo si disossa, e passa dall’arco delle vie<br />
per la montagna. È morto anche il vecchio prete<br />
di Ragalna, per la fine del suo giorno una domenica.</p>
<p>Chissà che luce vi assale lì dai tetti, dove il sole si<br />
inurba coi pastori fra i negozi e che fatica morire<br />
anche voi nella chiesa col barrito alto della fiera.<br />
Qui nel lontano la nebbia muove la pianura<br />
sopra i ponti, dalla miseria di colline, altre volte<br />
fuori alla finestra si alza lo scheletro di un albero.</p>
<p>**</p>
<p>Sgruma tutto l’osso, spolpa le parti del petto non ti fermare<br />
nei calli; tu scheggia gli incisivi sull’osso. Questo amore<br />
con la carne ci ha fatti bestiame umano di denti e radice<br />
di pianta tutta antica tutta crudo inverno. Sgruma l’osso<br />
anzi ascolta: un fischio convoca all’oggi i cadaveri nati<br />
sotto l’orrore delle dita.</p>
<p>Anche la donna, Vera, che pare tua figlia, la donna che guarda<br />
non un punto ma le case, è carne putrefatta già nell’atomo<br />
nel ribosio è carne di rovina, carne rischiarata dai fotoni<br />
al virginale. Non le mani guarda ma la felce cresciuta<br />
sul buio, che il buio tormenta col suo verde. Sui tasti supera<br />
comuni di uomini in trofallassi. Crea suono.</p>